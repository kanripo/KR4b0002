# -*- mode: mandoku-view; -*-
#+TITLE: 蔡中郎集
#+DATE: 2015-08-30 11:47:54.077806
#+PROPERTY: ID KR4b0002
#+PROPERTY: BASEEDITION SBCK
#+PROPERTY: JUAN 卷六
<pb:KR4b0002_WYG_006-1a>¶
欽定四庫全書¶
　蔡中郎集巻六¶
　　　　　　　　　　　　　漢　蔡邕　撰¶
　　太尉汝南李公碑¶
公諱咸字元卓汝南西平人葢秦將李信之後孝武大¶
將軍廣之冑也枝流葉布家於兹土文武繼踵世為著¶
姓曽祖父江夏太守伯父東郡太守公受純懿之資萃¶
忠清之節夙夜嚴慄孝配大舜敦詩書而悦禮樂觀天¶
<pb:KR4b0002_WYG_006-1b>¶
文而察地理動與神合契抗流行操邁伯夷徳追孔父¶
舉孝亷除郎中光禄茂才遷衞國公相受髙宻令勤恤¶
民隠政成功簡遷徐州刺史百官震肅饕餮風靡惡直¶
醜正恭事法宫帝念其勤屢被榮命漁陽太守還遷度¶
遼將軍協徳魏絳和戎綏邊徴河南尹母憂乞行服闋¶
奔命孝和皇帝時機宻久缺百僚僉允詔休尚書歴僕¶
射令納言危行不絀以公事去民神憤怒羣公薦之帝¶
曰俞哉徴拜將作大匠大司農大鴻臚大僕射公所莅¶
<pb:KR4b0002_WYG_006-2a>¶
任憲天心以教育激垢濁以揚清懿鑠之美昭登於上¶
丕顯之化宣聞於下及遷台司位太尉補衮闕叙彜倫¶
天人交格終始無疵雖元凱翼虞周召輔姬未之或踰¶
功遂身退以疾自遜求歸田里告老致仕七十有六嘉¶
平四年薨海内咨嗟莫不惻焉故吏潁川太守張温等¶
相與嘆曰名莫隆於不朽徳莫盛於萬世銘勒顯於鍾¶
鼎清烈光於来裔刋石立碑徳載不冺詞曰天垂三台¶
地建五岳降生我哲應鼎之足奕世載徳名昭圖録旣¶
<pb:KR4b0002_WYG_006-2b>¶
文且武桓桓紹續外則折衝内則大麓惟清惟敏品物¶
以熈告老懸車天人靡欺曾不百齡圮我國基人之云¶
亡八極悼思申徳作頌光寵宣流鐫紀斯石鴻烈顯休¶
　　劉鎮南碑¶
君諱表字景升山陽高平人也君應期挺生瑰偉大度¶
黄中通理愽物多識為郡功曺千里稱平上計吏辟大¶
將軍府遷北軍中侯在位十旬以賢能特選拜刺史荆¶
州永平元年十一月到官清風先驅莫不震肅奸宄改¶
<pb:KR4b0002_WYG_006-3a>¶
節不仁引頸君乃頒愷悌流惠和慕唐叔之野棠思王¶
遵之驅車賦政造次徳化宣行俄而漢室大亂禍起蕭¶
牆賊臣專政豪雄虎爭縣邑閭里奸宄烟發州縣殘破¶
天下土崩四海大壞當是時也雖有孔翟之聖賢育賁¶
之勇勢無所措其智力君遇險而建畧遭難而發權招¶
命英俊爰得驍雄謀臣武將合策明計出次北境遷屯¶
漢陰因滄浪以為隍即春葉以為墉南撫衡陽東綏淄¶
沂西靖巫山保乂四疆選才任良式序賢能簡將命卒¶
<pb:KR4b0002_WYG_006-3b>¶
棊布星陳備要塞之戍八方之邊勸穡務農以田以漁¶
稌粟紅腐年穀豐夥江湖之中無刦掠之寇沅湘之間¶
無攘竊之民郡守令長冠帶章服府寺亭鄉崇棟高門¶
皆如其舊當世知名輻輳而至四方襁負自逺若歸窮¶
山幽谷於是為邦百工集趣機巧萬端器械變通利民¶
無窮隣邦懷慕交揚益州盡遣驛使冠葢相望下民有¶
康哉之歌羣后有歸功之緒莫非嘉績克厭帝心即遷¶
州牧又遷安南將軍領州如故於時諸州或失土流播¶
<pb:KR4b0002_WYG_006-4a>¶
或水潦没害人民死喪百遺二三而君保完萬里至於¶
滄海聖朝欽亮析圭授土遣御史中丞鍾繇即拜鎮南¶
將軍錫鼓吹大車策命褒崇謂之伯父置長史司馬從¶
事中郎開府辟召議如三公上復遣左中郎將祝耽授¶
節以増威重弁督交揚二州委以東南惟君所裁雖周¶
召授分陜之任不逺過也交州殊逺王塗未夷夷民歸¶
附大小受命其郡縣長吏有缺皆来請之君權為選置¶
以安荒裔輙别上聞齊桓遷邢封衛之義也武功旣亢¶
<pb:KR4b0002_WYG_006-4b>¶
廣開廱泮設爼豆陳罍彜親行鄉射躋彼公堂篤志好¶
學吏民子弟受學之徒葢以千計洪生巨儒朝夕講誨¶
誾誾如也雖洙泗之間學者所集方之無異也深愍末¶
學逺本離實乃令諸儒改定五經章句刪剗浮辭艾除¶
煩重又求遺書寫還新者留其故本於是古典畢集充¶
於州閭及延見武將文吏教令温雅禮授優隆言不及¶
軍旅之事辭不逮官曹之文上論三墳八索之典下陳¶
世教忠義之方内剛如秋霜外柔如春陽不伐其善不¶
<pb:KR4b0002_WYG_006-5a>¶
有其庸如彼川流每往滋通可謂理道丕才命世希有¶
者巳仁者壽宜享期耉昊天不弔年六十有七建安十¶
三年八月遘疾殞薨耕夫罷耜織女投杼老㓜哀號若¶
喪父母時道路艱險留墳州土轉移歸葬父勉其子妻¶
勉其夫欲共扶送至於鄉里南陽太守樂鄉亭侯旻思¶
等言及志在州里者各發卒具送靈柩之資子授徵拜¶
五官中郎將乃疏上請歸本縣葬見聴許大和二年塟¶
於先塋於是臣故忻洽咸以為申伯韓侯之翼周室受¶
<pb:KR4b0002_WYG_006-5b>¶
輅車乗馬𤣥裘赤舄之賜詩人詠功列於大雅至今不¶
朽况乎將軍牧二州歴二紀功載王府賜命優備賴而¶
生者毓子孕孫能不歌嘆乃作頌曰猗歟將軍膺期挺¶
生桓桓其武温温其仁初翰千里允顯使臣幕府禮命¶
集於北軍督齊禁旅如羆如熊眷然南顧綏我荆衡將¶
軍之來民安物豐江湖交壤刑清國興蔽芾甘棠召伯¶
聴訟周人勿剗我賴其楨欲報之徳胡不億年如何殂¶
逝孤棄萬民鐫勒墓石以紀洪勲昭示来世垂芳後昆¶
<pb:KR4b0002_WYG_006-6a>¶
　　朱公叔墓前石碑¶
維漢二十一世延熹六年粤四月丁已忠文公益州太¶
守朱君名穆字公叔卒於京師其五月丙申塟於宛邑¶
北萬嵗亭之陽舊兆域之南其孤野受顧命曰古者不¶
崇墳不封墓祭服雖三年無不於寢今則易之吾不敢¶
也爾其無拘於俗無廢予誡野欽率遺意不敢有違封¶
墳三板不起棟宇乃作祠堂於邑中南靣陽里備器鑄¶
鼎銘功載徳懼墳封彌久夷於平壌於是依徳像縁雅¶
<pb:KR4b0002_WYG_006-6b>¶
則設兹方石鎮表靈域用慰其孤罔極之懐乃申詞曰¶
歆惟忠文時惟朱父實天生徳丕承洪緒彌綸典術允¶
廸聖矩好是貞厲疾彼強禦斷剛若仇柔亦不茹仍用¶
明夷遘難受侮帝曰休哉朕嘉乃功命汝納言𦙍汝祖¶
踨父拜稽首翼翼惟恭謂篤不忘夙夜在公昊天不弔¶
降兹殘殃不遺一父俾屏我皇我皇悼心錫詔孔傷位¶
以益州贈之服章用刋彛器宣昭遺光子子孫孫永載¶
寳藏¶
<pb:KR4b0002_WYG_006-7a>¶
　　朱公叔鼎銘¶
忠文朱公名穆字公叔有殷之胄㣲子啟以帝乙元子¶
周武王封諸宋以奉成湯之祀至元子啟生公子朱其¶
孫氏焉後自沛遷於南陽之宛遂大宗爵位相襲列祖¶
尚書令肅宗之世守於臨淮考曰實為陳留太守乃及¶
忠文克慎明德以紹服祖禰之遺風悉心臣事用媚天¶
子顯允其勲蹟尋綜六藝契濶馳思所以啟前惑而覺¶
後疑者亹亹焉雖商偃其猶病諸初舉孝亷除郎中尚¶
<pb:KR4b0002_WYG_006-7b>¶
書侍郎獨念運際存亡之要乃陳五事諌謀深切退處¶
畎畆以察天象騐應著焉孝順晏駕賊發江淮時辟大¶
將軍府實掌其事用拜宛陵令非其好也遂以疾辭復¶
辟大將軍再拜博士高第作侍御史明司國憲以齊百¶
僚矯枉董直罔肯阿順以黜其位潛於郎中羣公並表¶
乃遷議郎登於東觀纂業前史於時冀州凶荒年饉民¶
匱而貪婪之&KR1131;乗之為虐錫命作牧静其方隅乃攄洪¶
化奮靈武昭令徳塞羣違貞良者封植殘戾者芟夷去¶
<pb:KR4b0002_WYG_006-8a>¶
惡除盗無俾比而作慝用陷於非辜復徵拜議郎病免¶
官徵拜尚書清一以考其素正直以醇其徳出納帝命¶
乃無不允雖龍作納言山甫喉舌靡以尚之享年六十¶
有四漢皇二十一世延熹六年夏四月乙已卒於官天¶
子痛悼詔曰尚書朱穆立節忠亮世篤爾行䖍恪機任¶
守死善道不幸而卒朝廷憫焉今使權謁者中郎楊賁¶
贈穆益州刺史印綬䰟而有靈嘉其寵榮嗚呼哀哉肆¶
其孤用作兹寳鼎銘載休功俾後裔永用享祀以知其¶
<pb:KR4b0002_WYG_006-8b>¶
先之徳¶
　　陳留太守胡公碑¶
君諱碩字季叡交趾都尉之孫太傅安鄉侯少子也其¶
先與楚同姓别封於胡以國為氏臻乎漢奕世載徳不¶
替舊勲君幼有嘉表克岐克嶷不見異物習與性成孝¶
於二親飬色寧意烝烝雍雍雖曾閔顔莱無以尚也總¶
角入學治孟氏易歐陽尚書韓氏詩博綜古文周覽篇¶
籍言語造次必以經綸加之行已忠儉事施順恕公體¶
<pb:KR4b0002_WYG_006-9a>¶
所安與衆共之驕吝不萌於内喜愠不形於外可謂無¶
競維人温恭淑慎者也初以公在司徒除郎中宿衛十¶
年遭叔父憂以疾免州郡交辟皆不就後以大將軍高¶
第拜侍御史遷諌議大夫以將軍事免官舉賢良方正¶
不詣公車建寧元年召拜議郎納忠盡規匪懈於位遷¶
侍中虎賁中郎將是年遭疾屢上印綬詔書聴許以侍¶
中養疾其年七月被尚書召不任應命詔使謁者劉悝¶
賫印綬即拜陳留太守君聞使者至加朝服拖紳使者¶
<pb:KR4b0002_WYG_006-9b>¶
致詔君以手自繫陳辭謝恩其明二十一日遣吏奉章¶
報謝意氣精朗是日疾大漸刻漏未分奄忽而卒時年¶
四十一天子憫悼詔使者王謙送塟以中牢具祠賜錢¶
五萬布百疋贈糓三千斛同位畢至赴弔雲集生榮未¶
艾没有餘哀於是遐邇搢紳爰暨門人相與嘆述君徳¶
追痛不置恒切情憭無不永懷行由已作名自人成先¶
民旣邁頼兹頌聲嗟我明哲如何勿銘乃作辭曰猗歟¶
懿徳令聞有彰祗服其訓克構克堂孝思維則文藝丕¶
<pb:KR4b0002_WYG_006-10a>¶
光敦厚忠恕衆悅其良綏弱以仁不云我强爰自登朝¶
進退以方見幾而作如鴻之翔乃位常伯恪處左右兼¶
掌虎賁禁戎允理遘兹虐疴帝用悼止俾守陳留庻篤¶
其祉王人既詔景命不俟嗚呼昊天殱我英士如何贖¶
也命不自已哀哉永傷萬年是紀¶
　　太守胡公碑銘¶
君諱碩字季叡交趾都尉之孫太傅安樂侯之子也順¶
帝時為郎中桓帝時遭叔父憂以疾自免荆州将軍每¶
<pb:KR4b0002_WYG_006-10b>¶
辟輙辭疾後以高等拜侍御史遷諌議大夫舉賢良方¶
正病不詣公車建寧元年七月拜陳留太守病加不任¶
應召詔使謁者劉悝即授印綬二十一日卒詔遣使者¶
王謙以中牢具祠特賜錢五萬布一百疋贈糓三千斛¶
儔類赴送逺近鱗集於時陳留主簿髙吉蔡軫等咸以¶
郡選充備官屬来迎者三十四人奔驚䟦渉願承清化¶
逢天之戚不獲延祚痛心絶望忉怛永慕乃相與衰絰¶
庭位號咷靈柩將窆申勑修儀疚在輿服寮位部引各¶
<pb:KR4b0002_WYG_006-11a>¶
執其職路人感愴觀者歎息遂樹碑作銘以表令徳於¶
藐下國瞻仰俊乂欽見我君爰綏我恵式昭績恩有勞¶
其悴昊天不弔景命顚墜悠悠烝黎惆悵喪氣政雖未¶
宣古之遺愛祁祁我君習習冠葢修誠以迓曽不東邁¶
靈魂徘徊靡所瞻逮惟其傷矣胸肝摧碎勒銘告哀傳¶
千萬代¶
　　琅邪王傳蔡公碑¶
君諱朗字仲明葢倉頡之精𦙍姬稷之末胄也昔叔度¶
<pb:KR4b0002_WYG_006-11b>¶
文王之昭建侯於蔡以國氏焉迄於平襄周祚微缺王¶
室遂卑齊晉交爭強楚侵陵昭侯徙於州來公族分遷¶
氏家於圉奕葉載徳常歴宫尹以逮於兹君雅操明允¶
威厲不猛履孝悌之性懷文藝之才包洞典籍刋摘沉¶
秘知幾逹要通含神契既討三五之術又采二南之業¶
以魯詩教授生徒雲集莫不自逺並至栖遲不易其志¶
簞食曲肱不改其樂心棲清虚之域行在玉石之間是¶
以徳行儒林智周當代四岳稱名帝曰予聞元和元年¶
<pb:KR4b0002_WYG_006-12a>¶
徵拜博士舒演奥秘贊理闕文所立卓爾度躡雲蹤其¶
選士也抑頑錯枉進聖擢偉極遺逸於九臯揚明徳於¶
側陋㧞茅以彚幽滯用濟加以清敏廣平好是正直規¶
誨之䇿日諫王庭忠讜著列令聞流行聖朝以藩國貴¶
胄先帝遺體或以繼絶襲位正於阿保末洽雅訓驕盈¶
僣差或蹈憲理非𢎞直碩儒莫能匡弼蔡君審行修徳¶
進退可度遷河間中尉琅邪王傅乃従經術之方示以¶
棐諶之威率禮莫違其國用靖雖安國之輔梁孝仲舒¶
<pb:KR4b0002_WYG_006-12b>¶
之相江都靡以加焉勲績既盛帝簡其功將授上位遷¶
於紫宫賦夀不永遘此疾凶年五十八永興六年夏卒¶
嗚呼哀哉凡百君子咨痛罔極殷懷傷悼含涕流惻如¶
何昊天喪我師則爰勒斯銘式昭其徳天縱明哲於赫¶
我君含𢎞光大𤣥覽孔真潛樂教思韞玉衡門雲龍感¶
應飬徒三千珠藏外耀鶴鳴聞天若時徵庸登祚王臣¶
綜彼前疑定此典文叅佐七徳俾相大藩身没稱顯永¶
遺令勲表行揚名垂示後昆¶
<pb:KR4b0002_WYG_006-13a>¶
　　汝南周巨勝碑¶
君諱勰字巨勝陳留太守之孫光禄勲之子也君應坤¶
乾之淳靈繼命世之期運𤣥懿清朗貞厲精粹體仁足¶
以長人嘉徳足以合禮總六經之要括河洛之機爰天¶
心以立鈞贊幽明以揆時沉靜微宻淪於無内寛裕𢎞¶
博含於無外巨細洪纖罔不總也是以實繁於華徳盈¶
於譽初以父任拜郎中疾去官察孝亷是時郡守梁氏¶
外戚貴寵非其好也遂以病辭太守復察孝亷乃俯而¶
<pb:KR4b0002_WYG_006-13b>¶
就之以明可否然猶私存衡門講誨之樂不屑已也又¶
委之而旋故大將軍梁冀専國作威海内従風世之雄¶
才優逸之徒莫不委質従命而顛覆者葢亦多矣聞君¶
洪名前後三辟卒不降身由是搢紳歸高羣公事徳太¶
尉司徒再辟三辟察賢良方正州舉孝亷皆病不就擾¶
攘之際灾𤯝仍發聖上詢咨師錫䇿公車特徵君仰瞻¶
天象俯察人事世路多險進非其時乃托疾杜門靜居¶
里巷無人跡外庭生蓬蒿如此者十餘年强禦不能奪¶
<pb:KR4b0002_WYG_006-14a>¶
其守王爵不能滑其慮至延熹二年乃更闢門延賔享¶
宴娛樂及秋而梁氏誅滅十二月君卒然則識幾知命¶
可觀於此矣洋洋乎若徳雖崇山千仭重淵百尺未足¶
以喻其高究其深也夫三精垂耀處者有表爰在上世¶
作者七人焉有該百行備九徳齊光日月洞靈神明如¶
君之至者與亶所謂天民之秀也享年五十不登期考¶
遐邇歎悼痛心矢圖乃相與建碑勒銘以旌休美其辭¶
曰厥初生民天賜之性有龎有醇有否有聖伊惟周君¶
<pb:KR4b0002_WYG_006-14b>¶
允卜其政誕兹明徳自貽哲命煥乎其文如星之布確¶
乎不㧞如山之固追崇先緒應期作度潛心大猷覃思¶
徳謨遁世無悶屢辭王寮洋洋泌丘於以逍遥蔑爾童¶
蒙是訓是教瞻彼榮寵譬諸雲霄優哉游哉侔此𢎞高¶
名振華夏光耀昆苖清風丕揚徳音孔昭¶
　　彭城姜伯淮碑¶
先生諱肱字伯淮彭城廣人也其先出自帝𦙍在皇唐¶
葢與四岳共業能禮於神舜命秩宗爰封於吕其裔吕¶
<pb:KR4b0002_WYG_006-15a>¶
望佐周克殷俾侯齊國姓有姜氏即其後也髙祖祖父¶
皆豫章太守潁隂令先生既蹈先世之純徳體英妙之¶
髙姿立性純固百行修備故其平生所能事親惟孝如¶
大舜五十而慕友於兄弟有常棣之華蕚韡之度體恵¶
理和有上徳之素安静守約恩及嬰兒至操動信邑中¶
化之外户不閉治蔵無隠及其學而知之者三墳五典¶
八索九丘俯仰占候推歩隂陽有名物定事之能獨見¶
先睹之效然猶學而不厭誨人不倦童冠自逺方而集¶
<pb:KR4b0002_WYG_006-15b>¶
者葢千餘人夫水盈而流徳交而形是故徳行外著洪¶
聲逺布華夏同稱名振當世凡十辟公府九舉賢良方¶
正公車特徵𤣥纁禮聘起家拜犍為太守太中大夫先¶
生盤桓育徳莫之肯就不隕穫於貧賤不充詘於富貴¶
㧞乎其萃出乎其類生民之傑也年七十有七建安二¶
年四月辛已卒於是従遊弟子陳畱申屠蟠等悲悼傷¶
懷懼微言之欲絶感絶倫之盛事乃建碑於墓甄述景¶
行邈矣先生應天淑靈孝友是備上徳是經𢎞此文藝¶
<pb:KR4b0002_WYG_006-16a>¶
耽怡是寧恂恂善誘童冠来誠有&KR0177;其譽有煥其聲顯¶
顯羣公並如辟命赫赫聖皇仍獲其聘委策避國守此¶
𤣥靜綽乎其裕確乎其操疇昔洪崖雙名並髙嗟乎殞¶
没搢紳永悼依依我&KR1131;靡則靡效勒銘金石彌逺益曜¶
　　貞節先生范史雲銘¶
先生諱丹字史雲陳留外黄人陶唐氏之後也其在周¶
室有士㑹者為晉大夫以受范邑遂以為氏漢文景之¶
際爰自南陽來家於成安生恵延熹二年官至司農廷¶
<pb:KR4b0002_WYG_006-16b>¶
尉君則其後也君受天正氣志髙行潔在乎㓜弱固已¶
藐然有烈節矣時人未之或知屈為縣吏亟從仕進非¶
其好也退不可得乃託死遁去親戚莫知其謀遂隠竄¶
山中渉五經覧書傳尤篤易與尚書學立道通久而後¶
歸遊集大學知人審友茍非其類無所容納介操所在¶
不顧貴賤其在鄉黨也事長惟敬飬稚惟愛言行舉動¶
斯為楷式郡縣請召未嘗屈節其有備禮招延虚已遂¶
止亦為謀奏盡其忠直以處士舉孝亷除郎中萊蕪長¶
<pb:KR4b0002_WYG_006-17a>¶
未出京師喪母行服故事服闋後還郎中君遂不従州¶
郡之政凡其事君過則弼之闕則補之通清夷之路塞¶
邪枉之門舉善不拘堦次黜惡不畏強禦其事繁多不¶
可詳載雅性謙儉體勤能苦不樂假借與従事荷負徒¶
行人不堪勞君不勝其逸辟大尉府俄而冠帶或以羣¶
黨見嫉時政用受禁錮君罹其罪閉門靜居九族中表¶
莫見其面晩節禁寛困於屢空而性多檢括不治産業¶
以為卜筮之術得因吉凶道治民情以受薄償且無咎¶
<pb:KR4b0002_WYG_006-17b>¶
累乃鬻卦於梁宋之域好事者覺之應時輙去禁既蠲¶
除太尉張公司徒崔公前後四辟皆不就仕不為禄故¶
不牽於位謀不茍合故特立於時是則君之所以立節¶
明行亦其所以後時失途也年七十有四中平二年四¶
月卒太尉張公兖州劉君陳留太守淳于君外黄令劉¶
君僉有休命使諸儒叅按典禮作誄著諡曰貞節先生¶
昭其功行録記所履謀於耆舊刋石樹銘光示來世於¶
顯貞節天授懿度誕兹明哲允廸徳譽如淵之清如玉¶
<pb:KR4b0002_WYG_006-18a>¶
之素溷之不濁湼之不汙用行思忠舍蔵思固伯夷是¶
師史鰌是慕榮貧安賤不恡窮迕甘死善道遺名之故¶
身沒譽存休聲載路¶
　　𤣥文先生李子材銘¶
𤣥文先生名休字子材南陽宛人也其祖李伯陽周柱¶
下史覿衰世而遁焉其後雄俊豪傑往往崛出自戰國¶
及漢名臣繼踵支胄散逸其遷於宛尚矣王莽竊位漢¶
祚中移考翼佐世祖匡復郊廟錫封茅土卿相牧守於¶
<pb:KR4b0002_WYG_006-18b>¶
時相逐休少以好學游心典謨既綜七經又精羣緯鈎¶
深極奥窮覽妙㫖居則玩其辭動則察其變雲物不顯¶
必考其占故能獨見前識以先神意若古今常難疑義¶
錯繆前人所希論後學所不覽休盡剖判剝散幽暗靡¶
不昭爛猶發憤於目所不睹體所不閑遂登東岳觀百¶
王遺風習容闕里以協禮衷退而講誨童冠仰焉僔僔¶
如也郡署五官掾功曹司空胡公顯以儒譽特進大鴻¶
臚仍優禮固請秉讓執虚辭此三命不為利囘不為義¶
<pb:KR4b0002_WYG_006-19a>¶
疚臨寵審已不動其守可謂純潔皓素綽有餘裕者已¶
其於鄉黨細行敦睦九族篤信交友不可得而詳也初¶
娶配出後配未字年既五十苖𦙍不嗣以永夀二年夏¶
五月乙未卒凡其親戚朋徒相與大㑹而塟之鼎爼之¶
禮節文曲備時令戴君臨喪命諡郡遣丞掾冠葢咸届¶
既定而後罷焉於是故好朋舊僉以仲尼既沒文不在¶
兹韞櫝美玉喪莫賈之求而無繼慺爾永思乃刋斯石¶
懿徳是丕吁兹先生秉徳恭勤天啟哲心其學孔純經¶
<pb:KR4b0002_WYG_006-19b>¶
緯是遵雅麗是分行巳守道匪禮不遵處約不戚聞寵¶
不欣榮不能華威不能震天淑厥命以譲以仁有恵云¶
載惟邦之楨按典考諡諡以𤣥文身沒名彰配黔作隣¶
遺譽罔極丕昭億年嗚呼哀哉¶
　　處士圈叔則銘¶
伊漢二十有一世處士有圏典字叔則者夫其生也天¶
真淑性清理條暢精微周宻包括道要致思無形深總¶
歴部纖入藝文藻分葩列如春之榮守根據窮不虚其¶
<pb:KR4b0002_WYG_006-20a>¶
聲偉徳若兹惟世之英乃遂隠身髙藪稼穡孔勤童䝉¶
來求彪之用文不義富貴譬諸浮雲州郡禮招休命交¶
集徒加名位而已莫之能起也博士徵舉至孝恥已處¶
而復出若有初而無終潔耿介於丘園慕七人之遺風¶
年七十有五建寧二年六月卒臨没顧命曰知我者其¶
蔡邕乃為銘載書休美俾來世昆裔永有諷誦於先生¶
之徳其辭曰民之齊敏卓時挺生思心精叡綜物通靈¶
術有𤣥妙於時游情聞道睹異惕然若驚守死善操與¶
<pb:KR4b0002_WYG_006-20b>¶
世無營渾其若濁徐然後清綽其若煥終其益貞有恒¶
實難獨秉其經嗟爾來世是瞻是聴¶
　　陳留索昏庫上里社銘¶
曰社祀之建尚矣昔在聖帝有五行之官而共工子勾¶
龍為后土及其沒也遂為社祀故曰社者土地之主也¶
周禮建為社位左宗廟右社稷戎醜攸行於是受賑土¶
膏恒動於是祈農又頒之於兆民春秋之中命之供祠¶
故自有國至於黎庻莫不祀焉惟斯庫里古陽武之户¶
<pb:KR4b0002_WYG_006-21a>¶
牖鄉春秋時有子華為秦相漢興陳平由此社宰遂佐¶
髙帝克定天下為右丞相封曲逆侯永平之世虞延為¶
太尉司空封公至嘉平延弟曽孫放字子卿為尚書外¶
戚梁冀乘寵作亂首策誅之王室以績封召都亭侯太¶
僕太常司空毗天子而維四方克措其功徃烈有常於¶
里同監爰暨邦人僉以為宰相繼踵咸出斯里秦一漢¶
三而虞氏世焉雖有積善餘慶修身之致亦斯社之所¶
相也乃與樹碑作頌以示後昆惟王建祀明事百神乃¶
<pb:KR4b0002_WYG_006-21b>¶
顧斯社於我兆民明徳惟馨其慶聿彰自嬴及漢四輔¶
代昌爰我虞宗乃世重光元勲既立錫兹土疆乃公乃¶
侯帝載用康神人協祚且巨且長凡我里人盡受嘉祥¶
刋銘金石永世不忘¶
　　京兆樊恵渠頌¶
洪範八政一曰食周禮九職一曰農有生之本於是乎¶
出貨殖財用於是乎在九土上沃為大田多稔然而地¶
有埆塉川有墊下溉灌之便行趨不至明哲君子創業¶
<pb:KR4b0002_WYG_006-22a>¶
農事因髙卑之宜驅自行之勢以盡水利而富國饒人¶
自古有焉若夫西門起鄴鄭國行秦李氷在蜀信臣治¶
穰皆此道也陽陵縣東其地衍隩土氣辛螫嘉糓不植¶
草萊焦枯而涇水長流溉灌維首編户齊氓用力不供¶
牧人之吏謀不暇給葢常興役猶不克成光和五年京¶
兆尹樊君諱陵字徳雲勤恤人隠悉心政事茍有可以¶
恵斯人者無聞而不行焉遂諮之郡吏申於政府僉以¶
為因其所利之事者不可已者也乃命方畧大吏麴遂¶
<pb:KR4b0002_WYG_006-22b>¶
令伍瓊揣度計慮揆程經用以事上聞付在三府司農¶
遂取財於豪富借力於黎元樹柱累石委薪積土基跂¶
工堅體勢强壮折湍流欵曠陂㑹之於新渠疏水門通¶
窬瀆灑之於畎畆清流浸潤泥潦浮游昔日鹵田化為¶
甘壤稉黍稼穡之所入不可勝筭農民熈怡悅豫相與¶
謳談疆畔斐然成章謂之樊惠渠云其歌曰我有長流¶
莫或遏之我有溝澮莫或達之田疇斥鹵莫修莫釐饑¶
饉困悴莫恤莫思乃有樊君作人父母立我畎畆黄潦¶
<pb:KR4b0002_WYG_006-23a>¶
膏凝多稼茂止惠乃無疆如何勿喜我壌既營我疆斯¶
成冺冺我人既富且盈為酒為釀烝彼祖靈貽福惠君¶
夀考且寧¶
　　京兆尹樊徳雲銘¶
於顯哲尹誕徳孔彰膺帝休命謂篤不忘爰納忠式規¶
悟聖皇欽崇國邑大孝允光九命車服昭示采章軒軺¶
四牡承祀烝嘗多士時貢徭役永息道路孔夷民清險¶
息同體諸舊兆氓蒙福惠垂無疆守以罔極¶
<pb:KR4b0002_WYG_006-23b>¶
　　九疑山銘¶
巖巖九疑峻極於天觸石膚合興播連雲時風嘉雨浸¶
潤下民芒芒南土實賴厥勛逮於虞舜聖徳光明克諧¶
頑傲以孝烝烝師錫帝世堯乃受徵受終文祖璇璣是¶
承泰階以平人以有終遂塟九疑解體而升登此崔嵬¶
託靈神仙¶
　　焦君賛¶
猗歟焦君常比𤣥墨衡門之下栖遲偃息泌之洋洋樂¶
<pb:KR4b0002_WYG_006-24a>¶
以忘食鶴鳴九臯音亮帝側乃徵乃用將受衮職昊天¶
不弔賢人遘慝不獲一志并此四國如何穹蒼不照斯¶
域惜哉朝廷喪兹舊徳恨伊學士將何法則¶
　　王子喬碑¶
王孫子喬者葢上世之真人也聞其仙舊矣不知興於¶
何代博問道家或言穎川或言彦蒙初建斯域則具斯¶
丘傳承先人曰王氏墓紹𦙍不繼荒而不祠歴載彌年¶
莫之能紀暨於永和元年十有二月當臘之夜上有哭¶
<pb:KR4b0002_WYG_006-24b>¶
聲其音甚哀附居者徃聞而恠之明則登其墓察焉洪¶
雪下無人蹤見一大鳥跡有祭祀之處左右或以為神¶
其後有人着絳冠大衣杖竹策立冡前呼樵孺子尹秃¶
謂曰我王子喬也爾勿復取吾先人墓前樹也須臾忽¶
然不見時令太山萬熈稽古老之言感精瑞之應咨訪¶
其騐信而有徵乃造靈廟以休厥神於是好道之儔自¶
逺來集或絃歌以詠太一或談思以歴丹田其疾病尫¶
瘵者静躬祈福即獲祚若不䖍恪輙顚踣故知至徳之¶
<pb:KR4b0002_WYG_006-25a>¶
宅兆真人之先祖也延熹八年秋八月皇帝遣使者奉¶
犧牲以祭祀祗懼之敬肅如也相國東萊王章字伯義¶
以為神聖所興必有銘表昭示後世是以頼鄉仰伯陽¶
之蹤闗民慕尹喜之風乃㑹長史邊乾訪及士𨽻遂樹¶
𤣥石紀遺烈俾志道者有所覽焉詞曰伊王君徳通靈¶
含光耀秉純貞應大道羡久榮棄世俗飛神形翔雲霄¶
浮太清乗螭龍載鶴軿戴華笠奮金齡揮羽旗曳霓旌¶
懽罔極夀億齡昭篤孝念所生嵗終闋發丹情存墓冡¶
<pb:KR4b0002_WYG_006-25b>¶
舒哀聲遺鳥跡覺舊城被絳衣垂紫纓呼孺子告姓名¶
由此悟感怖驚修祠宇反几筵饋饎進甘香陳時傾顧¶
馨明禋匡流祉熈帝庭祐邦國相黔民光景福耀無垠¶
　　漢交阯都尉胡夫人黄氏神誥¶
夫人江陵黄氏之季女字曰列嬴其先出自伯翳别封¶
於黄以國氏焉高祖父汝南太守曽祖父延城大尹祖¶
父番禺令父以主簿嘗證太守事奉明君以立臣節漢¶
南之士以為美談初都尉君娶於故豫州刺史即黄君¶
<pb:KR4b0002_WYG_006-26a>¶
之姊生太傅安樂侯廣及巻令康而卒繼室以夫人生¶
童紀未齔而夭夫人懷聖善之姿韜慈母之仁撫育二¶
孤導以義方思齊先姑神罔時恫故能迄用有成誕膺¶
繁祉廣歴五卿七公再封之禄康亦由孝亷宰牧二城¶
九鼎之義夫人是享爰暨稚孫更仕三宮或典百里或¶
作虎臣銀艾貂蟬近侍顯尊爰兹介福於我夫人自郡¶
尉仕於京師及廣兄弟式叙漢朝夫人居京師六十有¶
餘載其乗輅執贄朝皇后採柔桑於蠶宫手三盆於繭¶
<pb:KR4b0002_WYG_006-26b>¶
館者盖三十年上有帝室寵光之休下有堂宇斤斤之¶
祚心耽其榮體安其𤣥逺圖長慮用遺舊居欲留此焉¶
康寧之時亟以為言太夫人年九十一建寧二年薨於¶
太傅府是月辛酉公之季子陳留太守碩卒於洛陽左¶
池里舍公銜哀悼祗慎其屬遵奉遺意不敢失墜乃俾¶
元孫顯咨度羣儒以考其衷僉曰昔舜帝沒於蒼梧殯¶
於虞郊二妃薨於江湘不即兆於九疑延陵季子實惟¶
呉人長子道終卜塟嬴博夫遭時而制不逺遷徙䰟氣¶
<pb:KR4b0002_WYG_006-27a>¶
所之不繫丘壠帝舜以之神往時怨季札以之仲尼嘉¶
焉鑒帝籍之髙論綜精靈之幽情稽先人之遐迹順母¶
氏之所寧兹事體通而義同允不可替於是公乃為辭¶
昭告先考然後卜定宅兆龜筮悉從遂營窀穸之事舉¶
封樹之禮十月既望粤翌日已酉塟我夫人黄氏及陳¶
留太守碩於此髙原雒陽東界闗亭之阿天子使中常¶
侍謁者李納弔且送塟持賻錢二十萬布二百匹再以¶
中牢祠羣后畢㑹榮哀孔備於時濟陽故吏舊民中常¶
<pb:KR4b0002_WYG_006-27b>¶
侍勾陽于肅等二十三人思舊慕化推本議銘著斯碑¶
石俾諸昆裔瞻仰以知禮之用是為神語乃申頌曰於¶
穆夫人家邦之媛昔在嬴代王國氏建至於近祖亦降¶
於漢天祚明徳福禄流衍既作母儀履信思順登夀耄¶
耋用永蕃孌子孫以仁追稽先典厝兹洛濵齊跡湘靈¶
配名古人休矣耀光千億斯年¶
　　太傅安樂侯胡公夫人靈表¶
夫人編縣舊族章氏之長女也字曰顯章令儀小心秉¶
<pb:KR4b0002_WYG_006-28a>¶
操塞淵仁孝婉順率禮無遺體季蘭之姿蹈思齊之跡¶
永初二年年十有五爰初來嫁誕成家道仰奉慈姑竭¶
歡致敬俯誨膝下化導周悉至徳修於幾㣲徽音暢於¶
神明故能叅姙姒之功兼生人之榮朝春路寢贊桑蠶¶
宮光寵有祭祭服有煒前後奉斯禮者三十餘載夫人¶
生五男長曰整伯齊次曰千億叔鞾次曰寧穉威次曰¶
碩季叡伯仲各未加冠遭厲氣同時夭折叔上郡孝亷¶
季更歴州寧舉茂才葉令京令為議郎季以髙第為侍¶
<pb:KR4b0002_WYG_006-28b>¶
御史諌議大夫侍中虎賁中郎將陳留太守皆早即世¶
夫人哀悼劬悴由是被疾遭太夫人憂篤年七十七建¶
寧三年薨夫人之存也契濶中饋婉戀供飬依生奉仁¶
紹述雅意具閏月祔於太夫人窀穸於兹地魂而有靈¶
欽明定省神心欣焉其實寧之元女金盈追慕永思&KR0579;¶
怛罔極遂及斯表鐫著堅珉頌曰悲母氏之不永懷殷¶
恤以摧傷惟子道之無窮惜聞誨之未央庻黄耉以期¶
頥胡委我以夙夜恒思心以激切亦割肝以絶腸昔先¶
<pb:KR4b0002_WYG_006-29a>¶
聖之遺辭言仁者其夀長嗟母氏之憂患體愷悌以慈¶
良失延年之報祜獨何棄於穹蒼日月忽以將暮抱長¶
結以含愁尋修念於在昔原疾病之所由遭元子之弱¶
夭心傷悴以自憂暨叔季之殞終哀情結以彌綢皇姑¶
没而中感遂大漸兮速流疾燄燄而日遘氣微微以長¶
浮銷精䰟以遐翔曽不可乎援留爾乃順㫖於㝠㝠繼¶
存意於不違爰袝靈於皇姑尚䰟&KR0334;之有依潜幽室之¶
黯漠惜昭明之景輝一往超以未及傾徂邈其彌遲顧¶
<pb:KR4b0002_WYG_006-29b>¶
新廟以累欷伏几筵而増悲嗟既逝之益遠𦕈悠悠而¶
莫追¶
　　司徒袁公夫人馬氏碑銘¶
維光和七年司徒袁公夫人馬氏薨其十一月塟哀子¶
懿達仁達銜恤哀痛靡所寫懷乃撰録母氏之徳履示¶
公之門人睹文感義采石於南山諮之羣儒假貞石以¶
書焉夫人右扶風平陵人也曾祖中水侯祖将作大匠¶
考南郡太守中水侯弟伏波将軍女在淑媛作合孝明¶
<pb:KR4b0002_WYG_006-30a>¶
誕生孝章婚姻帝室世為名族夫人生應靈和徳貞性¶
妙角犀豐盈實有偉表温慈恵愛慎而寡言㓜従師氏¶
四體之教早達窈窕徳象之儀及笄求匹明哲供治婦¶
業孝敬婉孌畢力中饋後生仰則以為謀憲自公歴據¶
王官至宰相夫人營克家道扶翼政事聰明達乎中外¶
隠括及乎無方不出其機化導宣暢童子無驕逸之尤¶
婦妾無捨力之愆故能窮生人之光寵獲福禄之豐報¶
朝春政於王室躬桑繭於蠶宫春秋六十有三寢疾不¶
<pb:KR4b0002_WYG_006-30b>¶
永懿等追想定省尋思髣髴哀窮念極不知所裁乃申¶
辭曰於穆母氏其徳孔休思齊先始百行聿脩宣慈恵¶
和恩澤並周義方之訓如川之流俾我小子蒙昧以滮¶
不享遐年以永春秋往而不返潛淪大幽嗚呼哀哉几¶
筵虚設幃帳空陳品物猶在不見其人䰟氣飄颻焉所¶
安神兄弟何依姊妹何親號咷切怛曽不我聞吁嗟上¶
天何辜而然傷逝不續往者不旋¶
　　濟北相崔君夫人誄¶
<pb:KR4b0002_WYG_006-31a>¶
維延熹四年故濟北相崔夫人卒嗚呼哀哉世喪母儀¶
宗殞憲師哀哀孝子靡所瞻依凡百赴弔至止増悲投¶
涕歔欷共叙赫姿乃為誄曰清和有鑠時惟哲母令儀¶
令色爰以資始塞淵其心淑慎其止於母斯勤在子斯¶
敏仰覽篇籍俯釐絲枲多才多藝於何不有休譽邈焉¶
允女之英乃及崔君惟徳是行其徳伊何實粹實明䖍¶
恭事㡬契濶中饋敦此婉順疾彼攸遂思齊徽音晨興¶
夜寢穆穆其猷莫之與二天祚明徳底之方糓於赫崔¶
<pb:KR4b0002_WYG_006-31b>¶
君膺兹祉禄夫人有𦙍翼此清淑仁風温潤義恵優渥¶
推恩中外施浹䟽族食不兼膳服不纎縠以儉為榮以¶
奢為辱堂堂其𦙍惟世之良於其令母受兹義方訓以¶
柔和董以嚴剛怒不傷愛喜不亂莊納之軌度終然允¶
臧是用登隮享其寵光雖則崇盛猶匪寧息同其婦子¶
茂師其職服貴無荒尊不舍力宻勿不忘惟徳之極昔¶
在共姜陪臣之母勞謙紡績仲尼是紀矧兹夫人帝室¶
命婦猶日孜孜復禮克己人亦有言仁者夀長宜登永¶
<pb:KR4b0002_WYG_006-32a>¶
年黄耉無疆昊天不弔降此殘殃寢疾彌留精爽悴傷¶
慘怛孝子惴惴其惶靡神不舉無藥不將嗚呼哀哉於¶
是孝子長呌氣絶復蘇號呼告哀不知其辜昊天上帝¶
忍弔遺孤尋想遊靈焉識所徂嗚呼哀哉既殯神柩薄¶
言于歸冡宰喪儀循禮無遺切切喪主瘠羸哀哀情兮¶
長慕涕兮無晞行旅揮涕千里於咨乃謀卜筮言考其¶
良建彼兆域於時翳蔵㝠𡨕窀穸無時有陽燈燭旣滅¶
馬道納光形影不見定省何望嗟其哀矣不可弭忘日¶
<pb:KR4b0002_WYG_006-32b>¶
月代序古有如喪由斯夫人榮烈有章配質士彥旣隆¶
且昌顧景赫奕饋供孔將惟以慰懷庻無永傷嗚呼哀¶
哉¶
　　議郎胡公夫人哀讃¶
議郎夫人趙氏字曰永姜允有令徳秉心塞淵舒詳閒¶
雅儀節孔備女師四典窈窕徳象罔不習熟以供婦道¶
議郎早世檢誨㓜孤義方以導其性中禁以閑其情孤¶
顥儉節用免咎悔少辟侍中襲先公之爵以議郎出為¶
<pb:KR4b0002_WYG_006-33a>¶
濟隂太守是時夫人寢疾未薨而國家方有滎陽㓂賊¶
震驚帝師簡選州辟授任進衞不得辭王命親醫藥夫¶
人乃自矜精禀氣力俛起若愈以勸遣顥到官月餘所¶
疾暴盛春秋五十八中平四年薨於京師顥有剖符之¶
寄偪於國典疾篤不得顧親増感氣絕不能自宥慎終¶
之事闕焉永廢雖不毁以隨没亦因悴而傷懷知我如¶
此不如勿生號咷告哀以乞骸骨踰年然後獲聴追維¶
考君存時之命迎棺舊土同穴此城孤心摧割靡所底¶
<pb:KR4b0002_WYG_006-33b>¶
念仰瞻二親或有神誥靈表之文敢曰亮闇叙我憂痛¶
作哀讃書之於碑愍予小子夙罹孔艱嚴考殞没我在¶
齠年母氏鞠育載矜載憐殷斯勤斯慈愛備存匪惟驕¶
之範我軌度教誨嚴肅昭示好惡俾我克類畏威懼怒¶
用免咎悔踐繼先祖即爵其土二將是臨與帝剖符守¶
於濟隂夫人寢疾榮此寵休疾用歡痊翊日斯瘳将征¶
将邁従養陶丘景命徂逝不愍少留疾大漸以危亟兮¶
精微微而浸衰逼王職於憲典兮子孫忽以替違目不¶
<pb:KR4b0002_WYG_006-34a>¶
臨此氣絕兮手不親夫含飯陳衣衾而不省兮合綆棺¶
而不見昔予考之即世兮安宅兆於舊邦依存意以奉¶
亡兮遷靈柩而同来考妣痛以慘兮離乖神柩集而移¶
兮増哀黄壚宻而無間兮出入閴其無門舁柩在兹兮¶
不知䰟景之所存悼孤衷之不遂兮思情憭以傷肝幽¶
情淪於后坤兮精哀達乎昊乾¶
　　郡掾史張𤣥祠堂碑銘¶
掾諱𤣥字伯雅河南偃師人也其先張仲者實以孝友¶
<pb:KR4b0002_WYG_006-34b>¶
為名左右周室大漢初興張蒼為丞相封北平侯其後¶
自河内遷於兹土世為顯姓掾天姿恭恪宣慈恵和允¶
恭博敏惻隠仁恕正身履道以協閨庭損用節財以贍¶
疏族動中䂓矩言合典式不知名彰不飾行著可謂仁¶
粹淑貞自然之素者巳論者嘉之州郡禮招署致掾史¶
沉靜寡欲不求榮禄是以豐於天爵薄於人位某月日¶
遭疾而卒掾孫翻以貞固之質受過庭之訓獲執㦸出¶
宰相邑遷太守得大夫之禄奉烝嘗之祀尋原祚之所¶
<pb:KR4b0002_WYG_006-35a>¶
由而至於此先考積善之餘慶隂徳之陽報乃於是立¶
祠堂假碑勒銘式明令徳以示乎後辭曰於惟我考允¶
廸懿徳治信斯順其儀不忒仁恵周洽行惟模則篤垂¶
餘慶貽此燕翼邈矣遺孫用懷多福刋名金石流於罔¶
極¶
　　袁滿來碑銘¶
茂徳休行曰袁滿来太尉公之孫司徒公之子逸才淑¶
姿實天所授聰遠通敏越齔在塾明習易學従誨如流¶
<pb:KR4b0002_WYG_006-35b>¶
遇目能成事不再舉問一及三具始知終情性周備夙¶
有奇節孝智所生順而不驕篤友兄弟和而無忿氣决¶
泉達無所凝滯雖冠帶之中士校材考行無以加焉允¶
公族之殊異國家之輔佐衆偉其器士嘉其良雖則童¶
稚令聞芬芳降生不永年十有五四月壬寅遭疾而卒¶
既苖而不穂凋殞華英嗚呼悲夫乃假碑旌於墓表嗟¶
其傷矣惟以告哀¶
　　童㓜胡根碑銘¶
<pb:KR4b0002_WYG_006-36a>¶
故陳畱太守胡君子曰根字仲原生有嘉表㓜而克才¶
角犀豐盈光潤玉顏聰明敏恵好問早識言語所及智¶
思所生雖成人之徳無以加焉禀命不長夙罹凶灾年¶
七嵗建寧二年遭疾夭逝慈母悼痛昆娣孔懷感襁褓¶
之親愛憐連城之乖離乃權宜就封二祖墓側親屬李¶
陶等相與追慕先君悲悼遺嗣樹碑刋辭以慰哀思辭¶
曰於惟仲原應氣淑靈實有令儀而氣如瑩明智之性¶
與體俱生聞言斯識睹物知名傳者太勤受誨則成柔¶
<pb:KR4b0002_WYG_006-36b>¶
和順美與人靡爭忿不怨懟喜不驕盈當受福永為光¶
為榮如何昊天降此短齡惜繁華之方&KR0177;兮望嚴霜而¶
凋零嗟童孺之夭逝兮傷慈母之肝情従皇祖乎靈兆¶
兮庻神魄之斯寧哀慘戚以流涕兮念玉質之不呈顧¶
永懷於不朽兮乃託辭於斯銘¶
　¶
　¶
　蔡中郎集巻六¶
